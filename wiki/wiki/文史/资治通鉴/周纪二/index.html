<!doctype html><html lang=en><head><meta charset=utf-8><meta name=description content="周纪二  link
起昭阳赤奋若，尽上章困敦，凡四十八年。
显王元年（癸丑，公元前三六八年） 齐伐魏，取观津。
赵侵齐，取长城。
显王三年（乙卯，公元前三六六年） 魏、韩会于宅阳。
秦败魏师、韩师于洛阳。
显王四年（丙辰，公元前三六五年） 魏伐宋。
显王五年（丁巳，公元前三六四年） 秦献公败三晋之师于石门，斩首六万。王赐以黼黻之服。
显王七年（己未，前三六二年） 魏败韩师、赵师于浍。秦、魏战于少梁，魏师败绩；获魏公孙痤。
卫声公薨，子成侯速立。
燕桓公薨，子文公立。
秦献公薨，子孝公立。孝公生二十一年矣。是时河、山以东强国六，淮、泗之间小国十馀，楚、魏与秦接界。魏筑长城，自郑滨洛以北有上郡；楚自汉中，南有巴、黔中；皆以夷翟遇秦，摈斥之，不得与中国之会盟。于是孝公发愤，布德修政，欲以强秦。
显王八年（庚申，公元前三六一年） 孝公令国中曰：“昔我穆公，自岐、雍之间修德行武，东平晋乱，以河为界，西霸戎翟，广地千里，天子致伯，诸侯毕贺，为后世开业甚光美。会往者厉、躁、简公、出子之不宁，国家内忧，未遑外事。三晋攻夺我先君河西地，丑莫大焉。献公即位，镇抚边境，徙治栎阳，且欲东伐，复穆公之故地，修穆公之政令。寡人思念先君之意，常痛于心。宾客群臣有能出奇计强秦者，吾且尊官，与之分土。”于是卫公孙鞅闻是令下，乃西入秦。公孙鞅者，卫之庶孙也，好刑名之学。事魏相公叔痤，痤知其贤，未及进。会病，魏惠王往问之曰：“公叔病如有不可讳，将奈社稷何？”公叔曰：“痤之中庶子卫鞅，年虽少，有奇才，愿君举国而听之！”王嘿然。公叔曰：“君即不听用鞅，必杀之，无令出境。”王许诺而去。公叔召鞅谢曰：“吾先君而后臣，故先为君谋，后以告子。子必速行矣！”鞅曰：“君不能用子之言任臣，又安能用子之言杀臣乎？”卒不去。王出，谓左右曰：“公叔病甚，悲乎！欲令寡人以国听卫鞅也，既又劝寡人杀之，岂不悖哉！”卫鞅既至秦，因嬖臣景监以求见孝公，说以富国强兵之术。公大悦，与议国事。"><title>周纪二</title><meta name=viewport content="width=device-width,initial-scale=1"><link rel="shortcut icon" type=image/png href=https://lzyerste.github.io/quartz//icon.png><link href="https://fonts.googleapis.com/css2?family=Inter:wght@400;600;700&family=Source+Sans+Pro:wght@400;600;700&family=Fira+Code:wght@400;700&display=swap" rel=stylesheet><link href=https://lzyerste.github.io/quartz/styles.48db36360688fe00f0a39f3cf1417c4b.min.css rel=stylesheet><script src=https://lzyerste.github.io/quartz/js/darkmode.46b07878b7f5d9e26ad7a3c40f8a0605.min.js></script>
<link rel=stylesheet href=https://cdn.jsdelivr.net/npm/katex@0.15.1/dist/katex.min.css integrity=sha384-R4558gYOUz8mP9YWpZJjofhk+zx0AS11p36HnD2ZKj/6JR5z27gSSULCNHIRReVs crossorigin=anonymous><script defer src=https://cdn.jsdelivr.net/npm/katex@0.15.1/dist/katex.min.js integrity=sha384-z1fJDqw8ZApjGO3/unPWUPsIymfsJmyrDVWC8Tv/a1HeOtGmkwNd/7xUS0Xcnvsx crossorigin=anonymous></script>
<script defer src=https://cdn.jsdelivr.net/npm/katex@0.15.1/dist/contrib/auto-render.min.js integrity=sha384-+XBljXPPiv+OzfbB3cVmLHf4hdUFHlWNZN5spNQ7rmHTXpd7WvJum6fIACpNNfIR crossorigin=anonymous></script>
<script>document.addEventListener("DOMContentLoaded",function(){renderMathInElement(document.body,{delimiters:[{left:"$$",right:"$$",display:!0},{left:"$",right:"$",display:!1}],throwOnError:!1})})</script><script>const BASE_URL="https://lzyerste.github.io/quartz/",fetchData=Promise.all([fetch("https://lzyerste.github.io/quartz/indices/linkIndex.2e6129a8792c8eebefa64fbcd3ffe852.min.json").then(e=>e.json()).then(e=>({index:e.index,links:e.links})),fetch("https://lzyerste.github.io/quartz/indices/contentIndex.9e1b4e961e2c6b986229b71b0a369562.min.json").then(e=>e.json())]).then(([{index:e,links:t},n])=>({index:e,links:t,content:n}))</script></head><script async src="https://www.googletagmanager.com/gtag/js?id=G-XYFD95KB4J"></script>
<script>var doNotTrack=!1;if(!doNotTrack){window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-XYFD95KB4J",{anonymize_ip:!1})}</script><body><div id=search-container><div id=search-space><input autocomplete=off id=search-bar name=search type=text aria-label=Search placeholder="Search for something..."><div id=results-container></div></div></div><script src=https://cdn.jsdelivr.net/npm/flexsearch@0.7.21/dist/flexsearch.bundle.js integrity="sha256-i3A0NZGkhsKjVMzFxv3ksk0DZh3aXqu0l49Bbh0MdjE=" crossorigin=anonymous defer></script>
<script defer src=https://lzyerste.github.io/quartz/js/search.7861a82db330f0a40935b7458fee3a02.min.js></script><div class=singlePage><header><h1 id=page-title><a href=https://lzyerste.github.io/quartz/>🪴 Quartz 3.2</a></h1><svg tabindex="0" id="search-icon" aria-labelledby="title desc" role="img" xmlns="http://www.w3.org/2000/svg" viewBox="0 0 19.9 19.7"><title id="title">Search Icon</title><desc id="desc">Icon to open search</desc><g class="search-path" fill="none"><path stroke-linecap="square" d="M18.5 18.3l-5.4-5.4"/><circle cx="8" cy="8" r="7"/></g></svg><div class=spacer></div><div class=darkmode><input class=toggle id=darkmode-toggle type=checkbox tabindex=-1>
<label id=toggle-label-light for=darkmode-toggle tabindex=-1><svg xmlns="http://www.w3.org/2000/svg" xmlns:xlink="http://www.w3.org/1999/xlink" id="dayIcon" viewBox="0 0 35 35" style="enable-background:new 0 0 35 35"><title>Light Mode</title><path d="M6 17.5C6 16.672 5.328 16 4.5 16h-3C.672 16 0 16.672.0 17.5S.672 19 1.5 19h3C5.328 19 6 18.328 6 17.5zM7.5 26c-.414.0-.789.168-1.061.439l-2 2C4.168 28.711 4 29.086 4 29.5 4 30.328 4.671 31 5.5 31c.414.0.789-.168 1.06-.44l2-2C8.832 28.289 9 27.914 9 27.5 9 26.672 8.329 26 7.5 26zm10-20C18.329 6 19 5.328 19 4.5v-3C19 .672 18.329.0 17.5.0S16 .672 16 1.5v3C16 5.328 16.671 6 17.5 6zm10 3c.414.0.789-.168 1.06-.439l2-2C30.832 6.289 31 5.914 31 5.5 31 4.672 30.329 4 29.5 4c-.414.0-.789.168-1.061.44l-2 2C26.168 6.711 26 7.086 26 7.5 26 8.328 26.671 9 27.5 9zM6.439 8.561C6.711 8.832 7.086 9 7.5 9 8.328 9 9 8.328 9 7.5c0-.414-.168-.789-.439-1.061l-2-2C6.289 4.168 5.914 4 5.5 4 4.672 4 4 4.672 4 5.5c0 .414.168.789.439 1.06l2 2.001zM33.5 16h-3c-.828.0-1.5.672-1.5 1.5s.672 1.5 1.5 1.5h3c.828.0 1.5-.672 1.5-1.5S34.328 16 33.5 16zM28.561 26.439C28.289 26.168 27.914 26 27.5 26c-.828.0-1.5.672-1.5 1.5.0.414.168.789.439 1.06l2 2C28.711 30.832 29.086 31 29.5 31c.828.0 1.5-.672 1.5-1.5.0-.414-.168-.789-.439-1.061l-2-2zM17.5 29c-.829.0-1.5.672-1.5 1.5v3c0 .828.671 1.5 1.5 1.5s1.5-.672 1.5-1.5v-3C19 29.672 18.329 29 17.5 29zm0-22C11.71 7 7 11.71 7 17.5S11.71 28 17.5 28 28 23.29 28 17.5 23.29 7 17.5 7zm0 18c-4.136.0-7.5-3.364-7.5-7.5s3.364-7.5 7.5-7.5 7.5 3.364 7.5 7.5S21.636 25 17.5 25z"/></svg></label><label id=toggle-label-dark for=darkmode-toggle tabindex=-1><svg xmlns="http://www.w3.org/2000/svg" xmlns:xlink="http://www.w3.org/1999/xlink" id="nightIcon" viewBox="0 0 100 100" style="enable-background='new 0 0 100 100'"><title>Dark Mode</title><path d="M96.76 66.458c-.853-.852-2.15-1.064-3.23-.534-6.063 2.991-12.858 4.571-19.655 4.571C62.022 70.495 50.88 65.88 42.5 57.5 29.043 44.043 25.658 23.536 34.076 6.47c.532-1.08.318-2.379-.534-3.23-.851-.852-2.15-1.064-3.23-.534-4.918 2.427-9.375 5.619-13.246 9.491-9.447 9.447-14.65 22.008-14.65 35.369.0 13.36 5.203 25.921 14.65 35.368s22.008 14.65 35.368 14.65c13.361.0 25.921-5.203 35.369-14.65 3.872-3.871 7.064-8.328 9.491-13.246C97.826 68.608 97.611 67.309 96.76 66.458z"/></svg></label></div></header><article><h1>周纪二</h1><p class=meta>Last updated Unknown</p><ul class=tags></ul><h1 id=周纪二>周纪二</h1><p><a href=https://so.gushiwen.org/guwen/bookv_46653FD803893E4FA3A4D9E4347B6B6C.aspx rel=noopener>link</a></p><p>起昭阳赤奋若，尽上章困敦，凡四十八年。</p><h2 id=显王元年癸丑公元前三六八年>显王元年（癸丑，公元前三六八年）</h2><p>齐伐魏，取观津。</p><p>赵侵齐，取长城。</p><h2 id=显王三年乙卯公元前三六六年>显王三年（乙卯，公元前三六六年）</h2><p>魏、韩会于宅阳。</p><p>秦败魏师、韩师于洛阳。</p><h2 id=显王四年丙辰公元前三六五年>显王四年（丙辰，公元前三六五年）</h2><p>魏伐宋。</p><h2 id=显王五年丁巳公元前三六四年>显王五年（丁巳，公元前三六四年）</h2><p>秦献公败三晋之师于石门，斩首六万。王赐以黼黻之服。</p><h2 id=显王七年己未前三六二年>显王七年（己未，前三六二年）</h2><p>魏败韩师、赵师于浍。秦、魏战于少梁，魏师败绩；获魏<code>公孙痤</code>。</p><p>卫声公薨，子成侯速立。</p><p>燕桓公薨，子文公立。</p><p>秦献公薨，子孝公立。孝公生二十一年矣。是时河、山以东强国六，淮、泗之间小国十馀，楚、魏与秦接界。魏筑长城，自郑滨洛以北有上郡；楚自汉中，南有巴、黔中；皆以夷翟遇秦，摈斥之，不得与中国之会盟。于是孝公发愤，布德修政，欲以强秦。</p><h2 id=显王八年庚申公元前三六一年>显王八年（庚申，公元前三六一年）</h2><p>孝公令国中曰：“昔我穆公，自岐、雍之间修德行武，东平晋乱，以河为界，西霸戎翟，广地千里，天子致伯，诸侯毕贺，为后世开业甚光美。会往者厉、躁、简公、出子之不宁，国家内忧，未遑外事。三晋攻夺我先君河西地，丑莫大焉。献公即位，镇抚边境，徙治栎阳，且欲东伐，复穆公之故地，修穆公之政令。寡人思念先君之意，常痛于心。宾客群臣有能出奇计强秦者，吾且尊官，与之分土。”于是卫<code>公孙鞅</code>闻是令下，乃西入秦。公孙鞅者，卫之庶孙也，好刑名之学。事魏相<code>公叔痤</code>，痤知其贤，未及进。会病，魏惠王往问之曰：“公叔病如有不可讳，将奈社稷何？”公叔曰：“痤之中庶子卫鞅，年虽少，有奇才，愿君举国而听之！”王嘿然。公叔曰：“君即不听用鞅，必杀之，无令出境。”王许诺而去。公叔召鞅谢曰：“吾先君而后臣，故先为君谋，后以告子。子必速行矣！”鞅曰：“君不能用子之言任臣，又安能用子之言杀臣乎？”卒不去。王出，谓左右曰：“公叔病甚，悲乎！欲令寡人以国听卫鞅也，既又劝寡人杀之，岂不悖哉！”卫鞅既至秦，因嬖臣景监以求见孝公，说以富国强兵之术。公大悦，与议国事。</p><h2 id=显王十年壬戌公元前三五九年>显王十年（壬戌，公元前三五九年）</h2><p>卫鞅欲变法，秦人不悦。卫鞅言于秦孝公曰：“夫民不可与虑始，而可与乐成。论至德者不和于俗，成大功者不谋于众。是以圣人苟可以强国，不法其故。”<code>甘龙</code>曰：“不然。缘法而治者，吏习而民安之。”卫鞅曰：“常人安于故俗，学者溺于所闻，以此两者，居官守法可也，非所与论于法之外也。智者作法，愚者制焉；贤者更礼，不肖者拘焉。”公曰：“善。”以卫鞅为左庶长，卒定变法之令。令民为什伍而相收司、连坐，告奸者与斩敌首同赏，不告奸者与降敌同罚。有军功者，各以率受上爵。为私斗者，各以轻重被刑大小。僇力本业，耕织致粟帛多者，复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次名田宅、臣妾、衣服。有功者显荣，无功者虽富无所芬华。令既具未布，恐民之不信，乃立三丈之木于国都市南门，募民有能徙置北门者予十金。民怪之，莫敢徙。复曰：“能徙者予五十金！”有一人徙之，辄予五十金。乃下令。令行期年，秦民之国都言新令之不便者以千数。于是太子犯法。卫鞅曰：“法之不行，自上犯之。太子，君嗣也，不可施刑。刑其傅公子虔，黥其师公孙贾。”明日，秦人皆趋令。行之十年，秦国道不拾遗，山无盗贼，民勇于公战，怯于私斗，乡邑大治。秦民初言令不便者，有来言令便。卫鞅曰：“此皆乱法之民也！”尽迁之于边。其后民莫敢议令。</p><p>臣光曰：夫信者，人君之大宝也。国保于民，民保于信。非信无以使民，非民无以守国。是故古之王者不欺四海，霸者不欺四邻，善为国者不欺其民，善为家者不欺其亲。不善者反之：欺其邻国，欺其百姓，甚者欺其兄弟，欺其父子。上不信下，下不信上，上下离心，以至于败。所利不能药其所伤，所获不能补其所亡，岂不哀哉！昔齐桓公不背曹沫之盟，晋文公不贪伐原之利，魏文侯不弃虞人之期，秦孝公不废徙木之赏。此四君者，道非粹白，而商君尤称刻薄，又处战攻之世，天下趋于诈力，犹且不敢忘信以畜其民，况为四海治平之政者哉！</p><p>韩懿侯薨，子昭侯立。</p><h2 id=显王十一年癸亥公元前三五八年>显王十一年（癸亥，公元前三五八年）</h2><p>秦败韩师于西山。</p><h2 id=显王十二年甲子公元前三五七年>显王十二年（甲子，公元前三五七年）</h2><p>魏、韩会于鄗。</p><h2 id=显王十三年乙丑公元前三五六年>显王十三年（乙丑，公元前三五六年）</h2><p>赵、燕会于阿。</p><p>赵、齐、宋会于平陆。</p><h2 id=显王十四年丙寅公元前三五五年>显王十四年（丙寅，公元前三五五年）</h2><p>齐威王、魏惠王会田于郊。惠王曰：“齐亦有宝乎？”威王曰：“无有。”惠王曰：“寡人国虽小，尚有径寸之珠，照车前后各十二乘者十枚。岂以齐大国而无宝乎？”威王曰：“寡人之所以为宝者与王异。吾臣有檀子者，使守南城，则楚人不敢为寇，泗上十二诸侯皆来朝；吾臣有盼子者，使守高唐，则赵人不敢东渔于河；吾吏有黔夫者，使守徐州，则燕人祭北门，赵人祭西门，徙而从者七千馀家；吾臣有种首者，使备盗贼，则道不拾遗。此四臣者，将照千里，岂特十二乘哉！”惠王有惭色。</p><p>秦孝公、魏惠王会于杜平。鲁共公薨，子康公毛立。</p><h2 id=显王十五年丁卯公元前三五四年>显王十五年（丁卯，公元前三五四年）</h2><p>秦败魏师于元里，斩首七千级，取少梁。</p><p>魏惠王伐赵，围邯郸。楚王使景舍救赵。</p><h2 id=显王十六年戊辰公元前三五三年>显王十六年（戊辰，公元前三五三年）</h2><p>齐威王使<code>田忌</code>救赵。初，<code>孙膑</code>与<code>庞涓</code>俱学兵法。庞涓仕魏为将军，自以能不及孙膑，乃召之。至，则以法断其两足而黥之，欲使终身废弃。齐使者至魏，孙膑以刑徒阴见，说齐使者。齐使者窃载与之齐。田忌善而客待之，进于威王。威王问兵法，遂以为师。于是威王谋救赵，以孙膑为将，辞以刑馀之人不可。乃以田忌为将而孙子为师，居辎车中，坐为计谋。</p><p>田忌欲引兵之赵。孙子曰：“夫解杂乱纷纠者不控拳，救斗者不搏撠。批亢捣虚，形格势禁，则自为解耳。今梁、赵相攻，轻兵锐卒必竭于外，老弱疲于内。子不若引兵疾走魏都，据其街路，冲其方虚，彼必释赵以自救。是我一举解赵之围而收弊于魏也。”田忌从之。十月，邯郸降魏。魏师还，与齐战于<code>桂陵</code>，魏师大败。</p><p>韩伐东周，取陵观、廪丘。</p><p>楚<code>昭奚恤</code>为相。<code>江乙</code>言于楚王曰：“人有爱其狗者，狗尝溺井，其邻人见，欲入言之，狗当门而噬之。今昭奚恤常恶臣之见，亦犹是也。且人有好扬人之善者，王曰：‘此君子也，’近之；好扬人之恶者，王曰：‘此小人也，’远之。然则且有子弑其父、臣弑其主者，而王终己不知也。何者？以王好闻人之美而恶闻人之恶也。”王曰：“善！寡人愿两闻之。”</p><h2 id=显王十七年己巳公元前三五二年>显王十七年（己巳，公元前三五二年）</h2><p>秦大良造卫鞅伐魏。</p><p>诸侯围魏襄陵。</p><h2 id=显王十八年庚午公元前三五一年>显王十八年（庚午，公元前三五一年）</h2><p>秦卫鞅围魏固阳，降之。</p><p>魏人归赵邯郸，与赵盟漳水上。</p><p>韩昭侯以<code>申不害</code>为相。申不害者，郑之贱臣也，学黄、老、刑名，以干昭侯。昭侯用为相，内修政教，外应诸侯，十五年，终申子之身，国治兵强。申子尝请仕其从兄，昭侯不许，申子有怨色。昭侯曰：“所为学于子者，欲以治国也。今将听子之谒而废子之术乎，已其行子之术而废子之请乎？子尝教寡人修功劳，视次第；今有所私求，我将奚听乎？”申子乃辟舍请罪曰：“君真其人也。”昭侯有弊袴，命藏之。侍者曰：“君亦不仁者矣。不赐左右而藏之！”昭侯曰：“吾闻明主爱一嚬一笑，嚬有为嚬，笑有为笑。今袴岂特嚬笑哉！吾必待有功者。”</p><h2 id=显王十九年辛未公元前三五零年>显王十九年（辛未，公元前三五零年）</h2><p>秦商鞅筑冀阙宫庭于咸阳，徙都之。令民父子、兄弟同室内息者为禁。并诸小乡聚集为一县，县置令、丞，凡三十一县。废井田，开阡陌，平斗、桶、权、衡、丈、尺。</p><p>秦、魏遇于彤。</p><p>赵成侯薨，公子緤与太子争立。緤败，奔韩。</p><h2 id=显王二十一年癸酉公元前三四八年>显王二十一年（癸酉，公元前三四八年）</h2><p>秦商鞅更为赋税法，行之。</p><h2 id=显王二十二年甲戌公元前三四七年>显王二十二年（甲戌，公元前三四七年）</h2><p>赵公子范袭邯郸，不胜而死。</p><h2 id=显王二十三年乙亥公元前三四六年>显王二十三年（乙亥，公元前三四六年）</h2><p>齐杀其大夫牟。</p><p>鲁康公薨，子景公偃立。</p><p>卫更贬号曰侯，服属三晋。</p><h2 id=显王二十五年丁丑公元前三四四年>显王二十五年（丁丑，公元前三四四年）</h2><p>诸侯会于京师。</p><h2 id=显王二十六年戊寅公元前三四三年>显王二十六年（戊寅，公元前三四三年）</h2><p>王致伯于秦，诸侯皆贺秦。秦孝公使公子少官帅师会诸侯于逢泽以朝王。</p><h2 id=显王二十八年庚辰公元前三四一年>显王二十八年（庚辰，公元前三四一年）</h2><p>魏<code>庞涓</code>伐韩。韩请救于齐。齐威王召大臣而谋曰：“蚤救孰与晚救？”成侯曰：“不如勿救。”田忌曰：“弗救则韩且折而入于魏，不如蚤救之。”<code>孙膑</code>曰：“夫韩、魏之兵未弊而救之，是吾代韩受魏之兵，顾反听命于韩也。且魏有破国之志，韩见亡，必东面而愬于齐矣。吾因深结韩之亲而晚承魏之弊，则可受重利而得尊名也。”王曰：“善！”乃阴许韩使而遣之。韩因恃齐，五战不胜，而东委国于齐。齐因起兵，使田忌、田婴、田盼将之，孙子为师，以救韩，直走魏都。庞涓闻之，去韩而归。魏人大发兵，以太子申为将，以御齐师。孙子谓田忌曰：“彼三晋之兵素悍勇而轻齐，齐号为怯。善战者因其势而利导之。《兵法》：‘百里而趣利者蹶上将，五十里而趣利者军半至。’”乃使齐军入魏地为十万灶，明日为五万灶，又明日为二万灶。庞涓行三日，大喜曰：“我固知齐军怯，入吾地三日，士卒亡者过半矣！”乃弃其步军，与其轻锐倍日并行逐之。孙子度其行，暮当至<code>马陵</code>。马陵道狭而旁多阻隘，可伏兵。乃斫大树，白而书之曰：“庞涓死此树下！”于是令齐师善射者万弩夹道而伏，期日暮见火举而俱发。庞涓果夜到斫木下，见白书，以火烛之。读未毕，万弩俱发，魏师大乱相失。庞涓自知智穷兵败，乃自刭，曰：“遂成竖子之名！”齐因乘胜大破魏师，虏太子申。</p><p>成侯<code>邹忌</code>恶田忌，使人操十金，卜于市，曰：“我，田忌之人也。我为将三战三胜，欲行大事，可乎？”卜者出，因使人执之。田忌不能自明，率其徒攻临淄，求成侯。不克，出奔楚。</p><h2 id=显王二十九年辛巳公元前三四零年>显王二十九年（辛巳，公元前三四零年）</h2><p><code>卫鞅</code>言于秦孝公曰：“秦之与魏，譬若人之有腹心之疾，非魏并秦，秦即并魏。何者？魏居岭厄之西，都安邑，与秦界河，而独擅山东之利。利则西侵秦，病则东收地。今以君之贤圣，国赖以盛；而魏往年大破于齐，诸侯畔之，可因此时伐魏。魏不支秦，必东徙。然后秦据河山之固，东乡以制诸侯，此帝王之业也。”公从之，使卫鞅将兵伐魏。魏使<code>公子卬</code>将而御之。军既相距，卫鞅遗公子卬书曰：“吾始与公子欢，今俱为两国将，不忍相攻，可与公子面相见盟，乐饮而罢兵，以安秦、魏之民。”公子卬以为然，乃相与会。盟已，饮。而卫鞅伏甲士，袭虏公子卬，因攻魏师，大破之。魏惠王恐，使使献河西之地于秦以和。因去安邑，徙都大梁。乃叹曰：“吾恨不用公叔之言！”</p><p>秦封卫鞅商於十五邑，号曰商君。</p><p>齐、赵伐魏。</p><p>楚宣王薨，子威王商立。</p><h2 id=显王三十一年癸未公元前三三八年>显王三十一年（癸未，公元前三三八年）</h2><p>秦孝公薨，子惠文王立，公子虔之徒告商君欲反，发吏捕之。商君亡之魏。魏人不受，复内之秦。商君乃与其徒之商於，发兵北击郑。秦人攻商君，杀之，车裂以徇，尽灭其家。</p><p>初，商君相秦，用法严酷，尝临渭沦囚，渭水尽赤，为相十年，人多怨之。<code>赵良</code>见商君，商君问曰：“子观我治秦，孰与<code>五羖大夫</code>贤？”赵良曰：“千人之诺诺，不如一士之谔谔。仆请终日正言而无诛，可乎？”商君曰“诺。”赵良曰：“五羖大夫，荆之鄙人也，穆公举之牛口之下，而加之百姓之上，秦国莫敢望焉。相秦六七年而东伐郑，三置晋君，一救荆祸。其为相也，劳不坐乘，暑不张盖。行于国中，不从车乘，不操干戈。五羖大夫死，秦国男女流涕，童子不歌谣，舂者不相杵。今君之见也，因嬖人景监以为主；其从政也，凌轹公族，残伤百姓。公子虔杜门不出已八年矣。君又杀祝欢而黥公孙贾。《诗》曰：‘得人者兴，失人者崩。’此数者，非所以得人也。君之出也，后车载甲，多力而骈胁者为骖乘，持矛而操闟戟者旁车而趋。此一物不具，君固不出。《书》曰：‘恃德者昌，恃力者亡。’此数者，非恃德也。君之危若朝露，而尚贪商於之富，宠秦国之政，畜百姓之怨。秦王一旦捐宾客而不立朝，秦国之所以收君者岂其微哉！”商君弗从。居五月而难作。</p><h2 id=显王三十二年甲申公元前三三七年>显王三十二年（甲申，公元前三三七年）</h2><p>韩申不害卒。</p><h2 id=显王三十三年乙酉公元前三三六年>显王三十三年（乙酉，公元前三三六年）</h2><p>宋太丘社亡。</p><p>邹人<code>孟轲</code>见魏惠王。王曰：“叟，不远千里而来，亦有以利吾国乎？”孟子曰：“君何必曰利，仁义而已矣！君曰何以利吾国，大夫曰何以利吾家，士庶人曰何以利吾身，上下交征利而国危矣。未有仁而遗其亲者也，未有义而后其君者也。”王曰：“善。”</p><p>初，孟子师子思，尝问牧民之道何先。子思曰：“先利之。”孟子曰：“君子所以教民，亦仁义而已矣，何必利？”子思曰：“仁义固所以利之也。上不仁则下不得其所，上不义则下乐为诈也。此为不利大矣。故《易》曰：‘利者，义之和也。’又曰：‘利用安身，以崇德也。’此皆利之大者也。”</p><p>臣光曰：子思、孟子之言，一也。夫唯仁者为知仁义之利，不仁者不知也。故孟子对梁王直以仁义而不及利者，所与言之人异故也。</p><h2 id=显王三十四年丙戌公元前三三五年>显王三十四年（丙戌，公元前三三五年）</h2><p>秦伐韩，拔宜阳。</p><h2 id=显王三十五年丁亥公元前三三四年>显王三十五年（丁亥，公元前三三四年）</h2><p>齐王、魏王会于徐州以相王。</p><p>韩昭侯作高门，<code>屈宜臼</code>曰：“君必不出此门。何也？不时。吾所谓时者，非时日也。夫人固有利、不利时。往者君尝利矣，不作高门。前年秦拔宜阳，今年旱，君不以此时恤民之急而顾益奢，此所谓时诎举赢者也。故曰不时。”</p><p>越王<code>无疆</code>伐齐。齐王使人说之以伐齐不如伐楚之利，越王遂伐楚。楚人大败之，乘胜尽取吴故地，东至于浙江。越以此散，诸公族争立，或为王，或为君，滨于海上，朝服于楚。</p><h2 id=显王三十六年戊子公元前三三三年>显王三十六年（戊子，公元前三三三年）</h2><p>楚王伐齐，围徐州。</p><p>韩高门成，昭侯薨，子宣惠王立。</p><p>初，洛阳人<code>苏秦</code>说秦王以兼天下之术，秦王不用其言。苏秦乃去，说<code>燕文公</code>曰：“燕之所以不犯寇被甲兵者，以赵之为蔽其南也。且秦之攻燕也，战于千里之外；赵之攻燕也，战于百里之内。夫不忧百里之患而重千里之外，计无过于此者。愿大王与赵从亲，天下为一，则燕国必无患矣。”文公从之，资苏秦车马，以说<code>赵肃侯</code>曰：“当今之时，山东之建国莫强于赵，秦之所害亦莫如赵。然而秦不敢举兵伐赵者，畏韩、魏之议其后也。秦之攻韩、魏也，无有名山大川之限，稍蚕食之，傅国都而止。韩、魏不能支秦，必入臣于秦。秦无韩、魏之规则祸中于赵矣。臣以天下地图案之，诸侯之地五倍于秦，料度诸侯之卒十倍于秦。六国为一，并力西乡而攻秦，秦必破矣。夫衡人者皆欲割诸侯之地以与秦，秦成则其身富荣，国被秦患而不与其忧，是以衡人日夜务以秦权恐愒诸侯，以求割地。故愿大王熟计之也！窃为大王计，莫如一韩、魏、齐、楚、燕、赵为从亲以畔秦，令天下之将相会于洹水上，通质结盟，约曰：‘秦攻一国，五国各出锐师，或桡秦，或救之。有不如约者，五国共伐之！’诸侯从亲以摈秦，秦甲必不敢出于函谷以害山东矣。”肃侯大说，厚待苏秦，尊宠赐赉之，以约于诸侯。会秦使<code>犀首</code>伐魏，大败其师四万馀人，禽将龙贾，取雕阴，且欲东兵。苏秦恐秦兵至赵而败从约，念莫可使用于秦者，乃激怒张仪，入之于秦。</p><p><code>张仪</code>者，魏人，与苏秦俱事<code>鬼谷先生</code>，学纵横之术，苏秦自以为不及也。仪游诸侯无所遇，困于楚，苏秦故召而辱之。仪怒，念诸侯独秦能苦赵，遂入秦。苏秦阴遣其舍人赍金币资仪，仪得见秦王。秦王说之，以为客卿。舍人辞去，曰：“苏君忧秦伐赵败从约，以为非君莫能得秦柄，故激怒君，使臣阴奉给君资，尽苏君之计谋也。”张仪曰：“嗟乎！此在吾术中而不悟，吾不及苏君明矣。为吾谢苏君，苏君之时，仪何敢言！”</p><p>于是苏秦说<code>韩宣惠王</code>曰：“韩地方九百馀里，带甲数十万，天下之强弓、劲弩、利剑皆从韩出。韩卒超足而射，百发不暇止。以韩卒之勇，被坚甲，跖劲弩，带利剑，一人当百，不足言也。大王事秦，秦必求宜阳、成皋。今兹效之，明年又复求割地。与则无地以给之，不与则弃前功，受后祸。且大王之地有尽而秦之求无已，以有尽之地逆无已之求，此所谓市怨结祸者也。不战而地已削矣！鄙谚曰：‘宁为鸡口，无为牛后。’夫以大王之贤，挟强韩之兵，而有牛后之名，臣窃为大王羞之。”韩王从其言。苏秦说魏王曰：“大王之地方千里，地名虽小，然而田舍、庐庑之数，曾无所刍牧。人民之众，车马之多，日夜行不绝，輷輷殷殷，若有三军之众。臣窃量大王之国不下楚。今窃闻大王之卒，武士二十万，苍头二十万，奋击二十万，厮徒十万；车六百乘，骑五千匹，乃听于群臣之说，而欲臣事秦。愿大王熟察之。故敝邑赵王使臣效愚计，奉明约，以大王之诏诏之。”魏王听之。</p><p>苏秦说齐王曰：“齐四塞之国，地方二千馀里，带甲数十万，粟如丘山。三军之良，五家之兵，进如锋矢，战如雷霆，解如风雨。即有军役，未尝倍泰山，绝清河，涉渤海也。临菑之中七万户，臣窃度之，不下户三男子，不待发于远县，而临菑之卒固已二十一万矣。临菑甚富而实，其民无不斗鸡、走狗、六博、阘鞠。临菑之涂，车毂击，人肩摩，连衽成帷，挥汗成雨。夫韩、魏之所以重畏秦者，为与秦接境壤也。兵出而相当，不十日而战胜存亡之机决矣。韩、魏战而胜秦，则兵半折，四境不守；战而不胜，则国已危亡随其后。是故韩、魏之所以重与秦战而轻为之臣也。今秦之攻齐则不然。倍韩、魏之地，过卫阳晋之道，经乎亢父之险，车不得方轨，骑不得比行。百人守险，千人不敢过也。秦虽欲深入则狼顾，恐韩、魏之议其后也。是故恫疑、虚喝、骄矜而不敢进，则秦之不能害齐亦明矣。夫不深料秦之无奈齐何，而欲西面而事之，是群臣之计过也。今无臣事秦之名而有强国之宝，臣是故愿大王少留意计之。”齐王许之。乃西南说<code>楚威王</code>曰：“楚，天下之强国也，地方六千馀里，带甲百万，车千乘，骑万匹，粟支十年，此霸王之资也。秦之所害莫如楚，楚强则秦弱，秦强则楚弱，其势不两立。故为大王计，莫如从亲以孤秦。臣请令山东之国奉四时之献，以承大王之明诏。委社稷，奉宗庙，练士厉兵，在大王之所用之。故从亲则诸侯割地以事楚，衡合则楚割地以事秦。此两策者相去远矣，大王何居焉？”楚王亦许之。于是苏秦为从约长，并相六国，北报赵，车骑辎重拟于王者。</p><p>齐威王薨，子宣王辟疆立；知成侯卖田忌，乃召而复之。</p><p>燕文公薨，子易王立。</p><p>卫成侯薨，子平侯立。</p><h2 id=显王三十七年己丑公元前三三二年>显王三十七年（己丑，公元前三三二年）</h2><p>秦惠王使<code>犀首</code>欺齐、魏，与共伐赵，以败从约。赵肃侯让苏秦，苏秦恐，请使燕，必报齐。苏秦去赵而从约皆解。赵人决河水以灌齐、魏之师，齐、魏之师乃去。</p><p>魏以阴晋为和于秦，实华阴。</p><p>齐王伐燕，取十城，已而复归之。</p><h2 id=显王三十九年辛卯公元前三三零年>显王三十九年（辛卯，公元前三三零年）</h2><p>秦伐魏，围焦、曲沃。魏入少梁、河西地于秦。</p><h2 id=显王四十年壬辰公元前三二九年>显王四十年（壬辰，公元前三二九年）</h2><p>秦伐魏，渡河，取汾阴、皮氏，拔焦。</p><p>楚威王薨，子怀王槐立。</p><p>宋公剔成之弟偃袭攻剔成。剔成奔齐，偃自立为君。</p><h2 id=显王四十一年癸巳公元前三二八年>显王四十一年（癸巳，公元前三二八年）</h2><p>秦公子华、<code>张仪</code>帅师围魏蒲阳，取之。张仪言于秦王，请以蒲阳复与魏，而使公子繇质于魏。仪因说魏王曰：“秦之遇魏甚厚，魏不可以无礼于秦。”魏因尽入上郡十五县以谢焉。张仪归而相秦。</p><h2 id=显王四十二年甲午公元前三二七年>显王四十二年（甲午，公元前三二七年）</h2><p>秦县义渠，以其君为臣。</p><p>秦归焦、曲沃于魏。</p><h2 id=显王四十三年乙未公元前三二六年>显王四十三年（乙未，公元前三二六年）</h2><p>赵肃侯薨，子武灵王立。置博闻师三人，左、右司过三人，先问先君贵臣<code>肥义</code>，加其秩。</p><h2 id=显王四十四年丙申公元前三二五年>显王四十四年（丙申，公元前三二五年）</h2><p>夏，四月，戊午，秦初称王。</p><p>卫平侯薨，子<code>嗣君</code>立。卫有<code>胥靡</code>亡之魏，因为魏王之后治病。嗣君闻之，使人请以五十金买之。五反，魏不与，乃以左氏易之。左右谏曰：“夫以一都买一胥靡，可乎？”嗣君曰：“非子所知也。夫治无小，乱无大。法不立，诛不必，虽有十左氏，无益也。法立，诛必，失十左氏，无害也。”魏王闻之曰：“人主之欲，不听之不祥。”因载而往，徒献之。</p><h2 id=显王四十五年丁酉公元前三二四年>显王四十五年（丁酉，公元前三二四年）</h2><p>秦张仪帅师伐魏，取陕。</p><p>苏秦通于燕文公之夫人，易王知之。苏秦恐，乃说易王曰：“臣居燕不能使燕重，而在齐则燕重。”易王许之。乃伪得罪于燕而奔齐，齐宣王以为客卿。苏秦说齐王高宫室，大苑囿，以明得意，欲以敝齐而为燕。</p><h2 id=显王四十六年戊戌公元前三二三年>显王四十六年（戊戌，公元前三二三年）</h2><p>秦张仪及齐、楚之相会啮桑。</p><p>韩、燕皆称王，赵武灵王独不肯，曰：“无其实，敢处其名乎？”令国人谓己曰君。</p><h2 id=显王四十七年己亥公元前三二二年>显王四十七年（己亥，公元前三二二年）</h2><p>秦<code>张仪</code>自啮桑还而免相，相魏。欲令魏先事秦而诸侯效之，魏王不听。秦王伐魏，取曲沃、平周。复阴厚张仪益甚。</p><h2 id=显王四十八年庚子公元前三二一年>显王四十八年（庚子，公元前三二一年）</h2><p>王崩，子慎靓王定立。</p><p>燕易王薨，子哙立。</p><p>齐王封<code>田婴</code>于薛，号曰<code>靖郭君</code>。靖郭君言于齐王曰：“五官之计，不可不日听而数览也。”王从之。已而厌之，悉以委靖郭君。靖郭君由是得专齐之权。靖郭君欲城薛，客谓靖郭君曰：“君不闻海大鱼乎？网不能止，钩不能牵，荡而失水，则蝼蚁制焉。今夫齐，亦君之水也。君长有齐，奚以薛为！苟为失齐，虽隆薛之城到于天，庸足恃乎？”乃不果城。靖郭君有子四十馀人，其贱妾之子曰<code>文</code>。文通傥饶智略，说靖郭君以散财养士。靖郭君使文主家待宾客，宾客争誉其美，皆请靖郭君以文为嗣。靖郭君卒，文嗣为薛公，号曰<code>孟尝君</code>。孟尝君招致诸侯游士及有罪亡人，皆舍业厚遇之，存救其亲戚。食客常数千人，各自以为孟尝君亲己。由是孟尝君之名重天下。</p><p>臣光曰：君子之养士，以为民也。《易》曰：“圣人养贤，以及万民。”夫贤者，其德足以敦化正俗，其才足以顿纲振纪，其明足以烛微虑远，其强足以结仁固义。大则利天下，小则利一国。是以君子丰禄以富之，隆爵以尊之。养一人而及万人者，养贤之道也。今孟尝君之养士也，不恤智愚，不择臧否，盗其君之禄，以立私党，张虚誉，上以侮其君，下以蠹其民，是奸人之雄也，乌足尚哉！《书》曰：“受为天下逋逃主、萃渊薮。”此之谓也。</p><p>孟尝君聘于楚，楚王遗之象床。登徒直送之，不欲行，谓孟尝君门人公孙戌曰：“象床之直千金，苟伤之毫发，则卖妻子不足偿也。足下能使仆无行者，有先人之宝剑，愿献之。”公孙戌许诺，入见孟尝君曰：“小国所以皆致相印于君者，以君能振达贫穷，存亡继绝，故莫不悦君之义，慕君之廉也。今始至楚而受象床，则未至之国将何以待君哉！”孟尝君曰：“善。”遂不受。公孙戌趋去，未至中闺，孟尝君召而反之，曰：“子何足之高，志之扬也？”公孙戌以实对。孟尝君乃书门版曰：“有能扬文之名，止文之过，私得宝于外者，疾入谏！”</p><p>臣光曰：孟尝君可谓能用谏矣。苟其言之善也，虽怀诈谖之心，犹将用之，况尽忠无私以事其上乎！《诗》云：“采葑采菲，无以下体。”孟尝君有焉。韩宣惠王俗两用公仲、公叔为政，问于<code>缪留</code>。对曰：“不可。晋用六卿而国分，齐简公用陈成子及阚止而见杀，魏用犀首、张仪而西河之外亡。今君两用之，其多力者内树党，其寡力者藉外权。群臣有内树党以骄主，有外为交以削地，君之国危矣！”</p></article><hr><div class=page-end><div class=backlinks-container><h3>Backlinks</h3><ul class=backlinks><li>No backlinks found</li></ul></div></div><div id=contact_buttons><footer><p>Made by Jacky Zhao using <a href=https://github.com/jackyzha0/quartz>Quartz</a>, © 2022</p><ul><li><a href=/>Home</a></li><li><a href=https://twitter.com/_jzhao>Twitter</a></li><li><a href=https://github.com/jackyzha0>Github</a></li></ul></footer></div><script src=https://lzyerste.github.io/quartz/js/popover.e57188d2e4c06b0654e020b3a734bb62.min.js></script>
<script>initPopover("https://lzyerste.github.io/quartz")</script></div></body></html>